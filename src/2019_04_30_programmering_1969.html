<meta charset="utf-8">
<link rel="stylesheet" href="style.css">
<head><link href="https://fonts.googleapis.com/css?family=Montserrat" rel="stylesheet"></head>
<!-- insert header.html here -->

<head><title>Programmering 1969 – en intervjuv med min mamma</title></head>
# Programmering 1969<br>En intervjuv med min mamma
<p id="date">April ??, 2019</p>

![Hålkort [(bildkälla)](https://commons.wikimedia.org/wiki/File:Box_for_punch_cards.jpg)](2019_04_30_programming_1969/punch_card_box.jpg)

!!! Note
    Denna intervjuv med Marianne Ernerfeldt gjordes i december 2018.

## Hur kom det sig att du blev programmerare?
Redan 1965-'66 hade jag bestämt mig för att bli programmerare. Jag hade läst en en väldigt trevlig artikel i tidningen Vi som visade ett flödesschema och jag tänkte "det här passar nog mig". Jag gick reallinjen (motsvarande naturvetenskap idag) och mina studentkamrater brukade skoja "när vi träffar dig kommer du gå klädd i hålkort", så det var rätt spritt i klassen vad jag ville bli.

1967 tog jag studenten och då fanns det en programmeringsutbildning i Solna som hade varit halvårig och nu skulle bli ettårig. Det fanns ju ingenting på universiteten då, men den här i Solna skulle man i alla fall kunna få studielån för. Samtidigt hade SJ något som hette "SJ för student '67". Det var alltså vad man idag skulle kalla en traineeutbildning. Man fick ett års utbildning med betald lön och skulle få prova på olika delar av SJ:s verksamhet. [FRÅGA: varför var just SJ lockande?]

Så jag sökte den här utbildningen i Solna och så sökte jag SJ. Det var bara det att SJ skulle ta in 50 personer och fick runt 700 sökande, så det var ett extremt tryckt.  Det var tester och prover, och så blev jag en av dem som kom in på SJ! Och då var det ju rätt kittlande – det var ju ett sånt jäkla urval – och det här var så lockande för här fick man ju lön. Jag ville ju flytta hemifrån! Så jag tackade ja.

Det var förresten ett jäkla liv på SJs ledning när det uppdagades att utbildningsavdelningen hade skickat ut denna broschyr till både män och kvinnor som tog studenten. Det var uppror! Det var väldigt få tjejer som blev uttagna, men vi var några stycken.

Så började jag den här utbildningen på SJ hösten 1967. Vi gick runt på alla avdelningar på SJ och läste teori och praktik. Man skulle vara överallt och lära sig allt om SJ. Vi var i elgropar, telegropar och vi åkte lok. Sen jobbade jag ett tag på SJ i Örebro, men det var inga roliga arbetsuppgifter (jag satt och granskade grejer), så våren 1969 bestämde mig för att hoppa av.

Men så kom det då att de skulle starta en intern programmeringsutbildning på SJ till hösten 1969, och som anställd kunde jag alltså kunna söka den. Så jag sökte den och genom nya urvalstester med andra internsökande. Jag tror vi var fyra som till slut började utbildningen hösten 1969 – två tjejer och två killar.


## Hur såg utbildningen ut?
Först kom vi till SJ:s dataavdelning på Tomteboda och fick lite genomgång vad datorer var och så vidare. Sen var det att gå på utbildningar hos IBM. IBM hade en "utbildningsmaskin" i ett stort hus på gärdet. Vi var kanske 50-100 personer som gick samma kurs, men vi satt 8 i varje rum och tittade på en eller två TV-monitorer längst framme. Läraren i ett eget rum och visades på en av våra skärmar. Det var super-modernt! Det var totalt kanske 10 rum med elever. Varje rum kunde påkalla uppmärksamhet med en knapp, och så hade vi hörlurar och en mic. "Nu kan rum 10 ställa sin fråga!". Nån kurs satt jag i ett riktigt klassrum, men det vanliga var den första chocken med två TV-skärmar.

Först fick vi lära oss lite om IBM OS, och sen var det PL/I vi fick börja med. Det var IBM:s eget språk, som var ett modernt Cobol-språk. Det kunne göra saker Cobol inte kunde än (men skulle komma att kunna senare i min karriär), typ göra tabeller och sökningar. PL/1 var alltså betydligt bättre än Cobol var på den tiden. Och enklare: man skrev engelska meningar, "do while" osv. Väldigt trevligt språk att skriva!

Det var de statliga verken som låg längst fram i databehandling. Bankerna kom långt senare. Det var televerket, och statistiska centralbyrån osv på utbildningen, men SJ var spjutspetsen.

Efter den första kursen kom jag tillbaka till SJ och så fick jag göra ett övningsprogram, och vi fyra fick göra nått typ "dataträff"-program (ett program med män och kvinnor med olika egenskaper som input. Sen skulle vi matcha män och kvinnor efter algoritm som vi själva tog fram). Och sen var vi inne i produktionen!

Sen gick jag ju flera kurser, t.ex. lärde jag mig assembler på samma sätt. Så Utbildningen var en vecka här och en kurs där, och så hade vi en handledare på jobbet som hjälpte oss. Så det var så jag fick min utbildning. Jag sprang på kurser hos IBM, och Statskonsult [VAD ÄR DET?] som också hade utbildningar.

Alla mina kollegor var internutbildade utom några få som var jämnåriga med mig. De hade gått den här 6-månadersuldbildingen i Solna. Det fanns ju inget mer - det var ett nytt yrke! En del som jobbade på dataavdelningen hade ju varit lokförare! Eller som min vän Erik: trafikbiträde [vad är det?]. Det var inte många som tagit studenten ens – studenten var en hög utbildning 1967.


## Hur såg jobbet ut?
![Stencil för ritande av flödesdiagram [(bildkälla). Används för att rita hur datat ska flöda, och vilken ordning man ska göra saker.](https://www.flickr.com/photos/bk/12270485846)](2019_04_30_programming_1969/flowchart.jpg)

Först ritade vi flödesscheman. Sen skrev vi koden med penna på kodblanketter där man fick plats med 80 positioner (bokstäver). Kodblanketterna gav vi sedan till stansavdelningen där koden stansades ut på hålkort.

Man var tvungen att skriva koden tydligt så stanstjejerna kunde läsa. Efter några år på SJ fick vi en tjej som i huvudsak stansade våra grejer, och då blev det ju bättre kvalité på det. Annars stansade ju tjejerna data: tidrapportering från hela sj, sjukfrånvaro, hur långt varje vagn hade åkt (så att de kunde kallas på underhåll regelbundet) osv. Stansen såg ut som en vanlig skrivmaskin som stansade ut hålen i korten. Ovanför varje kolonn stod också tecknet i klartext.

I början var programmen små, men sen kunde det vara hela kortlådor som var så här långa [hur långa?]. En rad kod per kort. En instruktion per kort och rad. Så från stansen fick man tillbaka en kortbunt på 500 kort för små program eller flera tusen för stora. Sen fick man göra ett "styrkort" som talade om att det här ska kompileras, vilket språk det var etc, eller exekveras (köras). Styrkorten hade en egen färg.

För att kompilera dem så ställde vi kortlådorna på ett speciellt bord. Sen kom operatörerna i vita rockar ut och hämtade dem och körde dem.

Ibland fick vi endast en körning per dag per programmerare, för vi programmerare hade lägst prioritet. Så det gjorde att vi fick hålla på med många program samtidigt när man blivit varm i kläderna. Jag har ingen aning om hur lång tid själva kompileringen tog, för det kördes ju i maskinhallen när jag inte var närvarande ("closed shop").

Och sen fick man tillbaka hålkorten och pyjamaspapper. [pyjamaspapper = utskriftspapper i långa listor med varannan rad i anna färg för lätt läsning] med lister med alla felen, med felkoder och radnummer.

Vi hade tillgång till två egna stansar så vi kunde rätta enstaka hålkort själva.

Sen gjorde man i ordning testfiler. Ofta var det ju att man skulle ta ut en lista på t.ex. snittlöner. Det var mycket personalprogram, men även annat. Sen fick man titta om det var förväntat resultat. Annars fick man sitta och "skrivbordstesta" (dvs papper och penna och tänka) och se “va fan e det för fel?”. Så det kunde ta rätt lång tid innan programmet var rätt. Rättstavat, rättkodat och färdigtestat. Men man jobbade ju parallellt med annat då.

![Min referens för IBM 370, Till höger har jag skrivit in ÅÄÖ för det fanns ju inte i EBCDIC.](2019_04_30_programming_1969/ibm_370_reference.jpg)

Vi hade flera maskiner. IBM 360 kom så småningom, men inte när jag började hade vi något ännu äldre.

Det kom terminaler i slutet på SJ. Då fick vi terminal-rum. Vi hade inte egna terminaler, utan vi fick terminalrum och så fick vi slåss om terminalerna när vi ville in och ändra i programmen. Då flashade programmet upp på skärmen, och så kunde vi ändra. Alfaskop-terminaler hade vi; gult på brunt. Jag fick aldrig egen terminal innan jag slutade april 1979.

Precis som ett vanligt hålslag blev det ju väldigt mycket skräp från stansen, och min kollega Hasse fyllde Eriks diskade matlåda med sån gul-vit-blå konfetti en dag. Men Erik hade förstått det där och berättade sen världens historia om hur hans fru hade öppnat den där och det hade spritt ut sig över heeela köket och maten och de hade behövt storstäda i timmar!

Sen använde vi ju hålkorten att äta tårta på. De var våra tårtfat. Som dom var användbara!

![Alfaskop 3700 [(bildkälla)](http://www.veteranklubbenalfa.se/veteran/bildarkiv/70330006.htm)](2019_04_30_programming_1969/alfaskop_3700.jpg)


## Berätta om dina kollegor
Dataavdelningen på SJ hade ca 40 programmerare och systemutvecklare. 50 stansoperatriser och sen var det väl ett tiotal dataoperatörer som skötte maskinerna. De hade vita rockar och satta på banden, lade in korten, och hämtade och bar ut korten. Bara ibland fick man gå in där bland det heligaste heligaste. Det var stängt annars. "Closed shop" stod det. En jättehall. Det var stora maskiner. Så småningom blev de så små som kylskåp. SJ hade haft ännu äldre maskiner (IBM 1400) de var 10-20 kvm.

Stansen bestod av 50 damer, med betoning på damer. Så när det var något studiebesök på SJ:s dataavdelning då var det stansen som var mest intressant, för där var det unga tjejer (det var nästan bara män på SJ).

Av oss 40 programmerare var 5-6 stycken kvinnor. De flesta var tio år äldre än jag, alltså födda 1937. Sen var vi några som jag som var det unga gänget, och så fanns det några som till och med var äldre. Men det kom in några nyutbildade folk efter mig. Vi kom in några akademiker efter mig som hade gått ettåriga utbildningar.

Innan jag kom till SJ så träffade jag Solveig på som jobbade på SJ:s dataavdelning och hon sa "Du ska bara veta hur det är där. Där ska det stå Fru X eller Fröken X på alla dörrar – men det står inte Gift eller Ogift på herrarnas dörrar!" Det var tjejerna så förbannade på att de hade skruvat ner skyltarna. Men när jag kom dit så hade de banat vägen, så då tittade vaktmästaren på mig: "Du ska väl inte ha Fru eller Fröken du heller?". "Nej tack!" sa jag. Så jag slapp ta den dusten. Det fick de slåss för. Så står det inte på dörrarna idag.

Solveig var ett år äldre än jag och började som programmerare. Sen gick hon över till operatörsidan.

Programmerare var mer kodare. Systemutvecklarna arbetade mer med programförutsättningar, skrev kravspecar och hur filerna in och ut skulle se ut. Flödesdiagrammen och hur vi skulle lösa det fick vi programmerare göra själva.


## Vad för saker gjorde ni?
Våren 1969, innan jag började på dataavdelningen, så gick SJs platsbokning igång, och då var det 24-timmars drift. Otroligt avancerat, skrivet i assembler. Där var vi outstanding – det fanns ingen som kunde konkurrera med oss.

Sj hade egna telefonlinjer och eget elsystem.

Anders som började samtidigt som jag, han fick i uppdrag att ta fram en lista – förmodligen i ordning efter var folk bodde – på alla som fått löneförändringar. Det besparade SJ massor av pengar.

Sen körde man sådan program en gång i halvåret eller så.

Vi gjorde programmen. När de var klara och färdigtestade så lämnade vi ju dem, då hade vi ju gjort vårt. Sen var det några som var ansvariga för att underhålla vissa system, vi andra bara utvecklade och gjorde nya program hela tiden.

<!-- insert footer.html here -->
<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script>window.alreadyProcessedMarkdeep||(document.body.style.visibility="visible")</script>
